---
title: Kevale
date: 2013-03-27 21:06:39
categories: duona
---

Mano pasaulis mažas. Jame telpa tik 60 kv. m. namų erdvės (keturi kampai ir langas), stalas universitete, keli žmonės  ir interneto debesis. Šis pasaulis toks mažas, kad esu jo karalius. Tvirtai žinau, kad jį visą aš kontroliuoju. Tai kevalas. Jis baigtinis. Tvirtai žinau, kad pamažėl pažinsiu jį visą. Todėl kasdien pabundu pasitikėdamas savo jėgomis. Šiame pasaulyje retai kada būna informacijos perteklius. Pertekliui čia nėra vietos. Vyrauja skalsa (*sparsity*). Išsitiesęs ant savo sofos galiu pajusti gyvenimo pilnatvę. Todėl aš kasdien beprotiškai laimingas. Kartais į mano kevalą braunasi kiti. Priimu nedaug, gal tik po vieną. Antraip kevalas neišlaikys ir prasprogs. Ne visi supranta mane, bet galop juk vis tiek atsitrenkia į kevalą ir daugiau nebesibrauna. O juk dabar aš galiu sutelkti visą savo dėmesį į savo keturis kampus. Todėl aš visada kupinas energijos. Tokiom akimirkom sakau, kad degu nauja idėja. Degti nebijau, nes priimu tik po vieną. Mano mažasis kevalas atlaikys bet kokius didžiojo pasaulio svyravimus, sakau. Kevalui padedu nesuirti: dalykai, kurie man brangūs (šeima, kompiuteris), yra akylai prižiūrimi manęs paties – jokiu būdu neperleidžiant atsakomybės “ekspertams”. Šiek tiek tenka būti kelių galų meistru, bet kelių būti aš galiu. Perpratęs savo pasaulio dėsnius, truputėlį jį išplečiu. Tebesu karalius, tačiau. Kiekvienas įvykis mano pasaulyje – nuveiktas darbas, perprasta idėja – yra didžiulis. Gal tas darbelis menkas viso pasaulio atžvilgiu, bet mano mažajame pasaulyje tai prilygsta cunamiui! Todėl aš kasdien beprotiškai laimingas. Lengva būti laimingiausiam pasaulyje, kuriame tik keturi kampai ir langas, stalas universitete ir interneto debesis.
