---
title: Mano baimės (1)
date: 2010-05-11 19:50:15
categories: duona
---

Paprasti dalykai yra aprašomi paprastomis formulėmis. Truputį sudėtingesnius aprašome modeliais arba algoritmais. Iš kitos pusės, tokie iš pažiūros sudėtingi dalykai kaip atsitiktiniai judesiai, nors formulėmis neaprašomi, bet pasižymi tam tikromis statistinėmis savybėmis, pavyzdžiui, pasiskirstymu pagal Gauso skirstinį. Vadinasi, tikrasis sudėtingumas glūdi kažkur per vidurį, kažkur šiek tiek už chaoso ribos (determinuoto, bet vargiai į ateitį numatomo proceso), bet dar iki atsitiktinių judesius. Kas šis sudėtingumas yra, kaip jį aprašyti yra viena sudėtingiausių dabartinių mokslo problemų. Sudėtingumas yra dėl to, kad šis uždavinys kol kas nepasiduoda suredukavimui į paprastesnius elementus, kaip kad įprasta moksle. Nebūtų kvaila teigti, kad ir smegenų veikimo supratimas yra glaudžiai susiję su šios problemos išsprendimu. Pradedu matyti, kaip dauguma mokslo klausimų ima konverguoti į tą patį tašką: sudėtingumo supratimą. Ir tai matau savo gyvenime. Nors daug dalykų esu įvaldęs, liko keletas, tokių, kaip savikontrolė ar efektyvus grupės (ar minios) valdymas. Ir vėlgi šitie dalykai yra ne iš tų paprastųjų. Atrodo, kad jų išmokstama tik ilgai stebint ir praktikuojantis. Bet pamažu judu link to. Mano baimė: kas nutiks, kai vieną dieną mokslas perkops šitą sudėtingumo barjerą? Kai aš perkopsiu?
