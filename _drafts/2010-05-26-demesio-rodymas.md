---
title: Dėmesio rodymas
date: 2010-05-26 08:23:34
categories: duona
---

Su viena drauge neseniai riejomės dėl dėmesio jai nerodymo. Aš Belgijoj, ji ne, tas dėmesio rodymas gali vykti tik elektroniškai. Ši problema yra suredukuojama į klausimą, kiek dėmesio reikia skirti kitam žmogui. Pasak draugės, reikia kartas nuo karto pasiklausti, kaip kitas žmogus laikosi, išklausyti ir t. t. Pasakiau, kad tokio poreikio neturiu ir kad, tiesą sakant, pageidaučiau, jog manęs niekas to ir neklausinėtų. Todėl, tęsiau, ir aš niekam į triūsikus nelendu ir neklausinėju. Kuo baigėsi riejimaisi, neįdomu, bet va kodėl aš neturiu poreikio rodyti dėmesio, liko man klausimas. Tą klausimą dabar atsakau šitaip. Tas dėmesio rodymas visada baigiasi tuščio pilstymu. Nes žmonės nejaučia saiko. Iš pradžių būna problema, kuria jie nori pasidalinti. Čia viskas ok, išklausyti reikia, nes žmogui skauda. Bet apmarinus skaudulį, pereinama prie šūdo malimo apie beleką. Nes žmogui gera ir nori išlaikyti tą gerumą. Nėra savikontrolės, nėra supratmo, kad kitam gal visai neįdomu. Tai aš iš pat karto ir sakau: nelįskit su savo šnekom, nelįsiu ir aš. Lįskim tik tada, kai tikrai tikrai reikia, bet tas būna gal tik porą sykių metuose. (Šis įrašas yra pirmas iš daugelio apie kalbą, kurios nekenčiu.)
