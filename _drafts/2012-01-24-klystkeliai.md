---
title: Klystkeliai
date: 2012-01-24 15:32:54
categories: duona
---

Kai šiandien išgirdau, jog Sebastian Thrun, vienas rimčiausių dirbtinio intelekto variklių, save vairuojančios Google mašinos kūrėjas, internetinio Stanfordo *Introduction to Artificial Intelligence* kurso vienas sumanytojų, pranešė iškeičiąs Stanfordo profesoriaus vietą į internetinį universitetą Udacity, susimąsčiau. Štai perspektyvus žmogus, štai jis su savo garantuota ateitimi, pasirenka raudonąją tabletę. Sakykim, nepavyks jam išsukti Udacity, MIT taps nemokamo internetinio mokslo etalonas. Sakykim, suklydo. Vienas neatsargus žingsnis sugriovė perspektyvią karjerą. Man taip sako kaskart, kai pareiškiu šitaip negyvensiąs. Neisiu į VU, eisiu į MIT. Nestudijuosiu magistrantūros, eisiu išsyk į doktorantūrą. Nesiknisiu eksperimentiškai išspręsti regos sistemos veikimą, suprogramuosiu iš lempos. Nevalysiu grindų – tai robotų darbas. Nedirbsiu darbo – tai tinka tik vergams. Paklydimas? Ar, sekant populiariais plepalais, reikia klysti, kad rastum tiesos kelią? Abejoju, kad Thrun jaučiasi imąs raudonąją tabletę.  Jis eina ten, kur jam norisi, o pasekmės nesvarbu. Viskas vis tiek bus gerai, ypač žinant jo optimistišką būdą (“I’m very excited today.”, “So congratualtions! You learned A LOT.”). Išties kvaila būtų apsiriboti tik pramintais gyvenimo keliais.
