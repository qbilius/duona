---
title: "Mano pomėgiai: nesakyti"
date: 2010-12-07 17:28:30
categories: duona pomėgiai
---

Ištartas žodis yra praktiškai vienintelis būdas sužinoti žmogaus nuomonę. Visa kita – elgesio stebėjimas, vertinimai remiantis praeitimi – yra tik spėjimai. Pasaulyje, kuriame nuomonės, o ne faktai, lemia sprendimus, svarbu palikti daug vietos neapibrėžtumui. Yra du keliai: arba meluoti, arba tylėti. Melas pavojingas, nes gali būti nutvertas už rankos. Tyla užtat palieka vietos abejonei, tad, kur įmanoma, patylėti geriau nei pameluoti. Griežtai neišreikštos pažiūros palieka laisvas rankas veiklai norima linkme. Tokia jau žmogaus natūra, kad bet kokioje nesąmonėje randama prasmė – veidai Marso nuotraukose, jėzuliai skrebučiuose. Panašiai ir aiškiai neišsakytą poziciją visada lengva išsukti taip, kaip reikia. Tuo tarpu ant griežtos pozicijos pareiškimo pasiversi. Tai nėra baimė kalbėti. Tai greičiau gudrumas dirbti neįstringant su savo kalbom. Vykdyti revoliuciją, apsimetant sąjungininku. Keistis iš vidaus, skatinant išorę tave keisti. Jeigu aš pasakyčiau, kad mėgstu keliauti, jūs apie mane kitaip manytumėte negu jei aš būčiau prisipažinęs esąs namisėda. Progai pasitaikius pasikviestumėte kartu keliauti, nes juk aš sakiau, kad man patinka keliauti. O jeigu aš pamelavau? Tada aš, nors ir nebūdamas keliautojas, juo tapsiu, nes jūs mane įsuksite į tą ratą, į kurį antraip nebūčiau patekęs, jei vadinčiau save namisėda. [Jokiu būdu nesikišti į politiką ir religiją](http://duona.wordpress.com/2010/06/21/jokiu-budu-nesikisti-i-politika/) yra tik šio principo atskiri atvejai. Assange suimtas, TSA kelia saugumą aukščiau privatumo – bet aš tylėsiu.
