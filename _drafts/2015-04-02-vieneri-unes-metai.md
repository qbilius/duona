---
title: Vieneri Unės metai
categories: duona
date: 2015-04-02 21:49:58
---

Buvo kalbama, kad vaikai mylima labiau už viską pasauly. Kaip ir už ką mylėti tokį mažą gumulėlį, vos kyšantį iš po vystyklo krašto, aiškinama nebuvo. Gal tik Rimvydas Stankevičius kalbėjo: „Kai užaugsi, pats suprasi.“

Žiūriu į paveikslą, kurį sukūriau iš pirmosios echogramos. Pavadinau „Ateivis iš kosmoso“, nes būtent taip tada atrodė kruopos dydžio galva, kūnelis ir du taškai – rankytės. Toks ir jausmas buvo: atsirado gyvastis. Svetima. Bet tas žmogelis nori draugauti, jis visiškai atviras ir tyras tau. Tavo pasirinkimas: atiduoti savo širdį ar ne.

Atiduodi – ir tada jau viskas.

Ryšys toks stiprus, kad jauti savo širdį po Žemę klaidžiojant kartu su vaiku. Net jei jis pjauna tave jau kažkelintą kartą išpildamas košę ant grindų, priešgyniaudamas absoliučiai viskam, nuolatos reikalaudamas dėmesio – tau nebelieka laiko nei sau, nei partneriui, niekam,– nekenti griaunamo gyvenimo taip pat, kaip jį ir myli.
