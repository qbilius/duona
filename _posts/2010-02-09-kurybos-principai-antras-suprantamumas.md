---
title: "Kūrybos principai. Antras: suprantamumas"
date: 2010-02-09 00:00:02
categories: .mp duona menas
---

**Antrasis kūrybos principas.** *Kūrinys tuo efektyvesnis, kuo jis suprantamesnis.\
*\
 Suprantamumas priklauso nuo dviejų komponentų:

1.  **Pažįstamų elementų**
    -   *aktualijos:* naudojamos tam laikotarpiui ar net konkrečiam individui\
         būdingos temos (globalinis atšilimas, Holokaustas), naujosios\
         technologijos (Skype, iPad), memai (rickrolling, „vaizdelis nekoks“)
    -   *archetipai:* naudojami žinomi (ragana, Mikė Pūkuotukas) ar bendriniai (mergina) personažai ir simboliai (giria, naktis)

2.  **Struktūros**(taisyklių, kaip elementai sąveikauja tarpusavyje)
    -   *aktualijos:* naudojamos tam laikotarpiui būdingos situacijos (postmodernizmo bruožas) (Vietnamo karas, Sąjūdis)
    -   *amžinosios temos:* meilė, išdavystė, kerštas, tėvų ir vaikų santykiai, paprastai nagrinėjami legendose ir pasakose

Suprantamumas labai priklauso nuo publikos. Kūrėjo pareiga – įvertinti publikos žinias ir atitinkamai pritaikyti kūrinį didžiausiam įmanomam kiekiui skirtingų žiūrovų. Pavyzdžiui, mažiau išsilavinusi publika gali sunkiai suprasti sudėtingus simbolius, tačiau lengvai priims aktualijomis paremtą kūrinį.

Reikia pastebėti, kad šis principas tiesiogiai prieštarauja pirmajam: kuo suprantamiau viskas, kuo labiau žinoma ir jau patirta, tuo mažiau tai stebina, o kuo labiau stebina, tuo mažiau tai suvokiama. Norint maksimizuoti šituos du principus, galima, pavyzdžiui, maišyti abu: naudoti žinomą grybų karo istoriją moderniame (pvz., politiniame Grybauskaitės) kontekste arba groti normaliais instrumentais, bet be harmoninės struktūros.

*Antrasis kūrybos principas* atsako į klausimus, iškeltus [įraše apie](https://duona.wordpress.com/2009/11/10/kurybos-principai-pirmas-nuosta/)*Pirmąjį kūrybos principą*. Čia parodoma struktūros ir elemento svarba kūrinio vertei. Taip pat netiesiogiai pagrindžiama sąmoningumo mene vertė: norint naudoti pažįstamus elementus/struktūrą, reikia juos žinoti. Todėl beždžionės ar vaiko menas – dar ne menas, o tik randomas, ir apskritai bet koks pakakojimas dar nieko nereiškia. Na, ir galop paaiškėja techninių įgūdžių prasmė: jų reikia tiek, kad galėtum efektyviai komunikuoti, tačiau vien įdėtas triūsas meno kūrinio vertės nepakelia. Dažniausiai daug darbo įdedama arba siekiant nustebinti (koks didelis, koks išbaigtas), arba efektyviam komunikavimui užtikrinti (gerai įvertinti publikos pasiruošimą).

Ateityje abiejų principų naudojimas turėtų būti formalizuotas. Be to, nesu įsitikinęs, kad egzistuoja *Trečiasis kūrybos principas*. Truputį baisu dabar, kad visas menas yra tik *f(Pirmasis kūrybos principas,* *Antrasis kūrybos principas)*.
