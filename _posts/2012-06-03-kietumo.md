---
title: Kietumo
date: 2012-06-03 02:36:07
categories: duona
---

*Dvidešimtam septintajam*

Apsidairius kažkaip atrodo, kad mūsuose žmonės daugiausia tokie: mandagiai padėkoja už komplimentą, praleidžia per perėją, įterpia vieną kitą juokelį net rimtose diskusijose, supratinga palinkčioja ir “hope you’re doing well” priduria laiško gale.

Paskui tie žmonės išrenka KKE ir XA (Golden Dawn) Graikijoje. Apgailestauja dėl Golovatovo. Neatsimena, kad lygiai tokie pat žmonės prieš septyniasdešimt metų mandagiai sodindavo į traukinius be bilieto ir pasiūlydavo muilo gabaliuką po ilgos kelionės.

Užtat aš atsimenu.

Šiltas steikas ir telikas yra mūsų vyraujantis filosofinis diskursas, paliekantis neįdomius politikos, ekonomikos ir sušaudymo klausimus ekspertams. Minkšto silikono užliūliuoti juk mes tie klusnieji, racionalieji, pervargusieji prieštarauti plačiai gerklei su savo interesais — ai, juk koks skirtumas.

Centralizuotos sistemos išdava. Ydinga sistema iš pat prigimties, lyginant su idealistine Debian bendruomene ar decentralizuotu Bitcoin požiūriu į ekonomiką. Decentralizuotos sistemos ašis yra stiprus individas: tas, kuris [perrašys visą GNU/Linux branduolį į FOSS](http://www.debian.org/News/2010/20101215), tas, kuris eis minėti Birželio trėmimų.

Kietumo.
