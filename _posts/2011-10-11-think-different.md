---
title: Think different
date: 2011-10-11 11:56:37
categories: duona
---

Pasaulis gedi Steve Jobs. Bandoma mokytis iš jo patirties, akcentuojant kūrybą iš meilės, [kasdienę akistatą su mirtimi](http://www.youtube.com/watch?v=UF8uR6Z6KLc), [mąstymą kitaip](http://www.youtube.com/watch?v=8rwsuXHA7RA). Sujaudinti žmonės žada gyventi kitaip. [\#LiveLikeSteve](https://twitter.com/#!/search/%23LiveLikeSteve) kaupiasi patetiški, abstraktūs žodžiai, panašūs į TED paraginimus kurti geresnį pasaulį.

Vizijos, strategijos, pareiškimai… Maištautoju būti lengva. Kiekvienas paauglys sugeba. Lengva vaikščioti pilna galva didžiausių siekių. Ir labai labai nelengva prisėsti, gerokai padirbėti ir realiai ką nors, nors truputėlį, įgyvendinti. Kad ir neoriginalaus. Tas procesas nuobodus ir nedėkingas. Nutylima, nemąstoma, kiek daug tokių mąstytojų sudegė su savo idėjomis, kiek daug jų pralaimėjo dėl savo užsispyrimo, siauro požiūrio. Kitiems galbūt tiesiog nepasisekė. Galop ir ne visos kitokios idėjos yra geros idėjos.

Išsikelti tikslus ir švęsti jų įgyvendinimą — štai ką mes mėgstame. Mėgstame didingus momentus. O kad dirbti reikia, ar kas pasako? Ar filmuose parodo? Tačiau ir Facebooko *Like* spaudinėjimas turi turėti pasekmes. Antraip mes melagiai.
