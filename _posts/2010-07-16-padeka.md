---
title: Padėka
date: 2010-07-16 15:31:57
categories: duona
---

Už tai, kad galiu užsiimti tuo, kas patinka, kad galiu niekada nedirbti, (kad galiu būti mokslininkas,)

esu dėkingas žmonėms, už mane nudirbantiems fizinį darbą, reikalingą prižiūrėti mano namus, darbovietę, miestą, išauginti maistą, gaminti daiktus;

žmonėms, sudarantiems ypač palankias sąlygas gauti viską, ko man reikia, tiesiog už pinigus, ir valstybei, kuri man tonomis tuos pinigus beria;

aptarnaujančiam personalui – sekretorėms, politikams – kurie už mane tvarko visus žemiškus reikalus;

dėstytojams, profesoriams, mokslą ir švietimą vertinantiems žmonėms, kurių požiūris užtikrina, jog mokslininkų ir toliau reikės;

kitiems mokslininkams, kurie už mane ieško fundamentinių tyrimų taikymų, leisdami man ir toliau užsiiminėti bile kuo.

Jaučiuosi, tarsi visi šie žmonės dirbtų dėl *mano* gerovės ir galimybės *man* kurti. Nežinau, už ką to nusipelniau, **bet esu nuoširdžiai dėkingas**.
