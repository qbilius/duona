---
---
title: Apie robotus
date: 2009-07-13 15:28:17
categories: .mp kryptys
---
Robotas įsivaizduojamas kaip autonominė sistema su dirbtiniu intelektu. Kadangi dirbtinio intelekto – kaip ir sąmonės – sukurti nesugebame (nežinia, nuo ko pradėt – tokia sunki užduotis), robotai kol kas atrodo mokslinės fantastikos sritis.
---

Todėl mane labai sudomino [Rodney Brooks](http://en.wikipedia.org/wiki/Rodney_Brooks) mintis, jog robotas ir be dirbtinio intelekto gali būti begalo naudingas. Kam tarakonui intelektas? Ir kodėl robotas negali būti kaip tarakonas? Be didelio mąstymo, su keliais elementariais algoritmais toks robotas, kaip ir tarakonai, gali išgyventi įvairiomis sąlygomis ir dirbti mums. R. Brooks tokį veikimo būdą pavadino *[Subsumption architecture](http://en.wikipedia.org/wiki/Subsumption_architecture).* Šio principo validumas matomas jo ir kolegų sukurto robotinio dulkių siurblio *Roomba* veikime: kelių paprastų taisyklių (valymas spirale, jei kliūtis – valyk palei ir pan.) pakako efektyviam kambario išvalymui, bet, svarbiausia, pats robotas kur kas pigesnis nei kiti analogiški gaminiai – nes nereikėjo daug investuoti į sudėtingų algoritmų kūrimą, kurie leistų robotui prisitaikyti prie įvairiausių buityje pasitaikančių situacijų. Tų paprastų ir negudrių algoritmų jau ir pakanka robotui susidoroti su užduotimi – gal ir neefektyviai, neoptimaliai (ta pati vieta išvaloma kelis kartus), bet užtat toks robotas retai kada užsiknisa.

Ir plinta kaip tarakonai. Carnegie Mellon universitetas demonstruoja savo sukurtą gyvatę, kuri, atrodo, yra prisitaikiusi prie visko:

(iš *[Engadget](http://www.engadget.com/2009/07/12/carnegie-mellons-robotic-snake-stars-in-a-glamour-video/))*

Žiūrėdamas mąstau apie paprastąsias gyvybės formas (pvz., bakterijas), kurių neįtikėtinas prisitaikymas prie aplinkos milijardus metų laiko jas gamtoje. O vėliau jos evoliucionavo ir atsiradome mes. Keli milijardai metų mūsų požiūriu galbūt kažkam tėra tik keli dešimtmečiai, o gal kelios valandos, kaip ir milijonas procesoriaus operacijų mums tėra… Kas sukūrė žmogų?
