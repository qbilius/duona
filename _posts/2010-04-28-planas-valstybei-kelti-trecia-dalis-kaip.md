---
title: "Planas valstybei kelti. Trečia dalis: kaip"
date: 2010-04-28 15:20:23
categories: citatos duona
---

[Pirma dalis: esama politinė situacija](https://duona.wordpress.com/2010/04/26/planas-valstybei-kelti-pirma-dalis-esama-politine-situacija/)\
 [Antra dalis: ko reikia valdininkui Lietuvoje (ribinis atvejis)](https://duona.wordpress.com/2010/04/27/planas-valstybei-kelti-antra-dalis-ko-reikia-valdininkui-lietuvoje-ribinis-atvejis/)

> *And the best way to engage them on your pet issue is a monthly handwritten letter.*
>
> iš [Omar Ahmad: Political change with pen and paper | TED](http://www.ted.com/talks/omar_ahmad_political_change_with_pen_and_paper.html)

Tad štai planas kelti Lietuvą: asmeniškai valdininkui dedikuotas, ranka rašytas laiškas. Kas mėnesį.

Pradedantiesiems Ahmad (pats, beje, politikas) pateikia kelis pasiūlymus, kad laiškas būtų efektyvus:

1.  Pradėti nuo padėkos žodžių už jau nuveiktus darbus.
2.  Tęsti išdėstant savo reikalą. Pabrėžti, kad lig šiol šis klausimas (kitų!) buvo sprendžiamas netinkamai, bet šis valdininkas turi galimybę viską sustatyti į tinkamas vėžes.
3.  Pabrėžti, kad valdininko turėta informacija buvo nepilna. Jokiais būdais nepulti kaltinti jo(s) paties (pačios)!
4.  Laišką užbaigti šiltu pasiūlymu visokeriopai padėti, jei tik valdininkas to panorėtų.
5.  Pasirašyti kaip grupės atstovui (pvz., *Internetinio tinklaraščio „Eilėje prie duonos“ vadovas*), kad problemos opumas atrodytų platesnis, nors ir rašai tik kaip pavienis asmuo.

Ši taktika aprėpia daugelį iš valdininko analizėje pateiktų punktų. Ypač pabrėšiu, jog bandome keisti valdininko supratimą. Gal žmogus nėra susipažinęs su tema iš mūsų požiūrio taško, o gal tiesiog nesusimąsto. Atsiradus interesų grupei, keisis ir sprendimai. Bet ypatingai svarbu nesustoti po vieno karto. Tik ilgai į galvą kalama tiesa gali turėti rezultatų. Geriausia – mažos tiesos, maži darbeliai. Tokie lengviau einasi, bet maži darbeliai akumuliuojasi į didelius pokyčius, įskaitant pačių valdininkų galvose.

Kiek tai realu? Mane nustebino, kad net paprasčiausi [dušimtaidevynių elektroniniai laiškai suveikia](http://dusimtaidevyni.livejournal.com/92082.html). Kas tada dėtųsi su asmeniniais ranka rašytais kasmėnesiniais laiškais? Aš tikrai jau to imčiaus vien dėl azarto, tik nesugalvoju, kam ir dėl ko rašyti. Nes, kaip sakoma, svajok atsargiai, nes svajonės gali ir išsipildyti :) (*Be careful what you wish for because you just might get it.*)

[Ketvirta dalis: tiesioginė demokratija](https://duona.wordpress.com/2010/05/02/planas-valstybei-kelti-ketvirta-dalis-tiesiogine-demokratija/)
