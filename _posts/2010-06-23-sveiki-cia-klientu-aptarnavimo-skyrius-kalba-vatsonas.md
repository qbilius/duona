---
title: Sveiki, čia klientų aptarnavimo skyrius. Kalba Vatsonas.
date: 2010-06-23 14:50:53
categories: citatos mokslas
---

Dirbtinis intelektas neabejotinai tobulėja. Naujausias žingsnis – į žmogaus užduodamus klausimus gebantis atsakyti IBM superkompiuteris [Watson](http://www.research.ibm.com/deepqa/).

Ne, Google to nesugeba. Google ir kitos sistemos atsakys į primityvius „Kas yra PSD?“ ar „Kokios yra žymios kometos?“, bet iš tikrųjų juk aš noriu paklausti „Ar man reikia mokėti PSD įmokas?“ ir „Kokia ten kometa buvo matoma plika akimi gal prieš dešimt metų?“ Skirtumas tas, kad realūs klausimai dažnai netikslūs, nevienareikšmiai ir su visokiom potekstėm, kontekstais. Nėra taisyklių! Kaip kompiuteriui veikti be taisyklių? Čia ne [Deep Blue](http://en.wikipedia.org/wiki/Deep_Blue_%28chess_computer%29) situacija, kur reikia įvertinti geriausią ėjimą *žinant* taisykles. Čia pirmiausia reikia atrasti taisykles.

Watson atveju, sprendimas yra analizuojant tekstus ieškoti statistinių reguliarumų tarp žodžių. Kuo dažniau žodžiai randami kartu tekstuose, tuo didesnė tikimybė, kad jie kažkaip susiję, ir vėliau tas sąsajas galima atsekti užduodamuose klausimuose.

Ir viskas?! Matysim. Deep Blue gebėjimų išbandymas buvo mačas su pasaulio čempionu. Watson išbandymas bus mačas su televizijos žaidimo [*Jeopardy!*](http://en.wikipedia.org/wiki/Jeopardy) (panašus į [*Protmušį*](http://lt.wikipedia.org/wiki/Protmu%C5%A1is)) čempionu Ken Jennings – jau 2010-2011 metų sezone. (*Papildymas 2011-02-18:* [Watson laimėjo *Jeopardy!*](http://entertainment.slashdot.org/story/11/02/17/0045231/Watson-Wins-Jeopardy-Contest))

\*\*\*

Įdomumo dėlei, palyginau Watson, Google ir Wolfram Alpha atsakymus į tipinius *Jeopardy!* klausimus. Šiame pavyzdyje Watson visada atsako teisingai, tačiau skiriasi jo pasitikėjimas savo atsakymu. Atsakymų su verte, mažesne už 0,4785, Watson nepateikia (pralaimi). Iš Google rezultatų ėmiau pirmus penkis straipsnius (kurie nebuvo susiję su *Jeopardy!*) ir žiūrėjau, keliuose jų yra teisingo atsakymo žodis (ar žodžiai). Šią vertę laikiau atsakymo patikimumu. (Žinoma, tai nereiškia, kad Google išsprendė užduotį.) O Wolfram Alpha pateikia klausimo interpretaciją, kurią čia nurašiau, ir toliau daug informacijos apie tą interpretaciją. Rezultatai:

> ***You’ve Got Baggage. Level 3:*** *A small trunk named for its placement at the end of a bed. (Footlocker)*
>
> *Watson: 0,882; Google: 0,0; Wolfram Alpha’s interpretation: The End (song)*
>
> ***Historic Fashion. Level 5:*** *The high-waisted dresses of the early 19th century were known as this style, after the first French one ruled by Napoleon. (Empire Style)*
>
> *Watson: 0,347; Google: 0,6; Wolfram Alpha’s interpretation: dresses*
>
> ***Before or after. Level 1:*** *Inventor of the telephone who’s a nice salad ingredient. (Alexander Graham Bell Pepper)*
>
> *Watson: 0,264; Google: 0,0; Wolfram Alpha’s interpretation: Nice, Provence-Alpes-Cote-d’Azur, France*
>
> ***What, Me Worry? Level 4:*** *So my ankles are sore and swollen – doesn’t mean I have this painful arthritic buildup of uric acid in my joints. (Gout)*
>
> *Watson: 0,913; Google: 0,8; Wolfram Alpha’s interpretation: uric acid*
>
> ***A Musical Pastiche, Level 2:*** *From old French for “entertainer,” they were the strolling musicians of the Middle Ages. (Minstrels)*
>
> *Watson: 0,583; Google: 0,6; Wolfram Alpha’s interpretation: old French*
>
> (pagal [I.B.M.’s Supercomputer to Challenge ‘Jeopardy!’ Champions – NYTimes.com](http://www.nytimes.com/2010/06/20/magazine/20Computer-t.html?pagewanted=1))

Nieko keisto, kad Watson laimi – vis dėlto jis optimizuotas būtent šiam žaidimui. Ir aišku, kad Watson neatsakys į klausimus „Kokia Jūsų nuomonė apie…“ arba „Kada bus sustabdytas naftos plūdimas?“. Tačiau ši technologija atveria galimybes greitai perrinkti jūras informacijos ir *atsakyti* į rūpimą klausimą ar pateikti rekomendaciją. Kitaip tariant, žemiausios grandies aptarnavimo skyrių darbuotojai turėtų suklusti…

Štai šitaip dirbtinis intelektas žingsnis po žingsnio stumia iš žmogų iš visų gyvenimo sričių – o aš trinu delnus: [sakiau](https://duona.wordpress.com/2010/04/09/kodel-buti-mokslininku/), kad reikia būti mokslininku!
