---
title: Astrologija
date: 2011-01-09 17:52:01
categories: citatos mėsa
---

Būdamas gal dvylikos, perskaičiau tokį Dvynių asmenybės apibūdinimą:

> ***Dvyniai***
>
> *Dvilypė natūra, patraukli linksmumu, atstumianti cinizmu ir irzlumu.*\
>  *Didesnę gyvenimo dalį Dvyniai mokosi, pasisemdami iš to naudos. Imlūs naujovėms. Gyvenimas jiems retai būna nuobodus ir tuščias. Kaip oro jiems reikia įvairovės, neištveria sustabarėjimo.*\
>  *Turi oratoriaus talentą, nemėgsta vienpusiškų ir paprastų, lėtai mąstančių žmonių. Mėgsta aukštuomenę.*\
>  *Nuostabiai sugeba keisti savo požiūrį ir elgesį, priklausomai nuo noro ir aplinkybių.*\
>  *Draugams Dvyniai – mįslė. Jie lengvai užmezga draugystę, tačiau neilgam. Atranda daug trūkumų savo artimųjų tarpe ir, jeigu tie kuo nors jam netinka, nesvyruodami nutraukia su jais ryšius.*
>
> iš Burtai, sapnai, papročiai, horoskopai: nori – tikėk, nori – ne / sud. Dalia Montvilienė. Vilnius: Asveja, 1997.

Tai buvo turbūt pirmas rimtas mano susidūrimas su astrologija, todėl šis aprašymas paliko didžiulį įspūdį ir dvejonę: bet juk aš absoliučiai jo neatitinku! Buvau labai tylus, drovus ir uždaras vaikis. Bėgant metams visa tai pamiršau, o tuo tarpu kuo virtau…

-   … savęs apibūdinimas 2003 m.: „Stūkso dvi uolos. Lieptas?“
-   … [Žmogaus gyvenimo tikslas (ką reiškia tapti žmogumi)](https://duona.wordpress.com/2010/06/03/zmogaus-gyvenimo-tikslas-ka-reiskia-tapti-zmogumi/)
-   … diplomai iš keturių sričių respublikinių ir dviejų tarptautinių olimpiadų, matematikos ir fizikos bakalaurai su teatro *minor*, dirbtinio intelekto magistras ir psichologijos daktaras (būsimasis)
-   … ir taip toliau apie iškalbą, lankstumą, draugystes…

Ką dabar sakyti: pranašystė pasitvirtino ar pranašystė suformavo mane?

*Papildymas (2011-01-17):* [O, velnias, aš juk Jautis.](http://www.startribune.com/lifestyle/style/113100139.html) Ir pataikyk tu man tokią istorinę akimirką apie astrologiją parašyt!
