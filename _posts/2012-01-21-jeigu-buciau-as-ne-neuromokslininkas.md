---
title: Jeigu būčiau aš ne neuromokslininkas...
date: 2012-01-21 20:12:46
categories: mėsa
---

… tai turėčiau tiek daug laiko nerealiems projektams:

**Elektroniniai žodynai.** Pasirodo, *[Lietuvių kalbos institutas](http://www.lki.lt)* ausų suglaudęs nesėdi ir nors apsisukimai lėti, o kriterijai konservatyvūs (laukiam žodyno, kuriame būtų *[lerva](http://zodynas.kriu.lt/zodis/lerva)* ir *gūglinti*), turim jau *[Lietuvių kalbos žodyną](http://www.lkz.lt)*, *[Dabartinės lietuvių kalbos žodyną](http://dz.lki.lt/)* ir [dar kelis](http://www.lki.lt/LKI_LT/index.php?option=com_content&view=article&id=59&Itemid=39). Tačiau, pavyzdžiui, [*Sinonimų žodyno* elektroninę versiją](http://sinonimai.lt/) sukūrė ne kalbininkas, *[Rimų žodyno](http://rimai.dainutekstai.lt/)* ėmėsi *Dainų tekstų* svetainė, o *Antonimų*, *Frazeologizmų*, *Pavardžių* žodynų vis dar nėra, nors visi jie jau [seniai išleisti popieriuje](http://www.lki.lt/LKI_LT/index.php?option=com_content&view=article&id=22&Itemid=22). Naujus žodynus, tokius, kaip *Bendrinės kalbos žodynas*, esantis [LKI projektuose](http://www.lki.lt/LKI_LT/index.php?option=com_content&view=article&id=592&Itemid=1), arba *Keiksmažodžių*, arba [*Žargono*](http://www.bernardinai.lt/straipsnis/2012-09-17-isleistas-kalejimo-kriminalinio-ir-narkomanu-zargono-zodynas/88077), sukurti sunku, tačiau tuos, kurie jau išleisti, nuskenuoti ir sukišti į duombazę net bakalaurantas sugebėtų. Net moksleivis! Bet yra tokių, kurie mato elektroninių resursų privalumus — [VDU Kompiuterinės lingvistikos centras](http://tekstynas.vdu.lt/) aktyviai kuria tekstynus, taip pat turi kirčiuoklę ir morfologinį anotatorių, o Laimonas Briedis ir Inga Vidugirytė-Pakerienė [kuria *Literatūrinį Vilniaus žemėlapį*](http://www.bernardinai.lt/straipsnis/2012-01-04-laimonas-briedis-vilniaus-istorijos-tiesiog-bijoma/74445).

**Sovietmečio tyrimai.** Sovietmetis paliko tokią stigmą, kad dabar kalbėti, o juo labiau sistematiškai tirti tų laikų istoriją ir palikimą tiesiog nepriimtina. O reiktų, nes tokiems kaip aš, sovietmečio menkai mačiusiems, smalsu sužinoti, kaip viskas atrodė ir kaip žmonės galėjo rimtu veidu šlovinti Staliną ir kritikuoti už nepakankamą atsidavimą komjaunimui. Sovietai [konstravo savo realybę](http://www.matricosnelaisveje.lt/), dabar tą realybę konstruoja [kiti](http://americancensorship.org/) — iš istorijos verta pasimokyti. Pamažu imamasi partizaninio karo, [holokausto](http://www.bernardinai.lt/straipsnis/2012-01-17-savaites-pokalbis-alfredas-ruksenas-jie-pakluso-isakymui-o-ne-sazinei/75509) įvertinimo, randasi šiek tiek sistematiškesnės sovietmečio apžvalgos ([M. Matulytės monografija “Nihil obstat: Lietuvos fotografija sovietmečiu”](http://www.bernardinai.lt/straipsnis/2012-01-16-margarita-matulyte-lietuvos-visuomene-nebuvo-totaliai-sovietizuota-ir-paversta-zombiais/75469), [paroda NDG “Modernizacija. XX a. 7–8 dešimtmečių Baltijos šalių menas, dizainas ir architektūra”](http://www.bernardinai.lt/straipsnis/2012-01-16-parodoje-apie-okupuotu-baltijos-saliu-kultura-sovietiniu-meteoritu-sapnai/75464)).

**Atgimimo ir pirmųjų nepriklausomybės metų kronikos. **O kaip staiga tauta susikibo už rankų? Ir kaip, staiga išmesta į rinkos ekonomiką, ji [vystėsi](http://www.youtube.com/watch?v=Acn7IrO8bRk)? Tie metai santvarkų sandūroje ypatingi ir neabejotinai [vaisingi](http://www.youtube.com/watch?v=Acn7IrO8bRk) [medžiagos](http://dubauskaite.lt/665933/posedis/tomas-peckys-ir-akademinis-reivas). Turiu omeny ne tiek chronologiškai išdėstytą istorinę medžiagą, bet tų procesų atspindžius:

> Ankstus laisvojo kapitalizmo rytas vieniem išaušo automobilyje, nesibaigiančia eile riedančiame benzino kolonėlės link, kitiem – sužvėrėjusioje minioje, desperatiškai reikalaujančioje grąžinti nebegrąžinamus indėlius. Treti tuo metu ardė uždaromą kolūkį arba sprogdino tiltą per upelį. Tais laikais klestėjo Gariūnai ir plastmasių eksportas į Rusiją, statęs nepabaigtas statyti pilis miestų pakraščiuose. Atsirado kioskai, komisai, talonai, vilbaros ir Dekanidzė.
>
> *iš [POMPA. Legenda apie LT šou verslo pasaulio sukūrimą. | Brutshka, Ore.lt](http://www.ore.lt/article.php?action=get&id=200727)*

Puikiai tiktų filmas. Bet yra reikalingų filmų ir daugiau…

**Filmas apie [mano senelį](http://rektorius.lt).** (Kitas senelis sau filmą [jau turi](http://www.youtube.com/watch?v=LZLpHth-Iu0).) Kaip pats senelis dar neseniai juokavo, pergyveno penkias santvarkas, eina šeštoji. Šeštąją išgyveno vis dėlto kitas Kubilius. O mano senelis pakilo aukštai, pamatė daug, padarė daug. Neeilinis gyvenimas ir įprasminti jį galima dokumentiniu filmu. Bet ne tokiu, kaip esame pratę. Šis filmas turėtų būti kaip [Pina](http://www.youtube.com/watch?v=Os5rflcs96E), kaip [Jay Scheib](http://www.jayscheib.com/) spektakliai — realybė pavaizduota iš vidaus, taip, kaip žmogus jautė, suvokė pasaulį.

O dabar tik modeliuoju aš tą savo regą, ai.
