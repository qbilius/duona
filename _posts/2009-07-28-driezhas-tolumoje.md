---
title: Driezhas „Tolumoje“
date: 2009-07-28 15:37:56
categories: .mp citatos menas
---

Kristijono Lučinsko projektas [„Driezhas“](http://muzika.frype.lt/driezhas) įdomus: derina elektroniką su folkloru ir poezija, yra, ko paklausyti ir pamąstyti. Pirmojo albumo „Tolumoje“ (2008 m. pab.) išleidimo proga [kalbina G.taškas](http://www.g-taskas.lt/driezhas-tolumoje-soundprovocation-2008-interviu/):

> ***Dainų tekstai gana artimi Lietuvos folklorui, naudoji birbynę, barokinę fleitą, akordeoną,- tai lyg atsigręžimas į praeitį. Dauguma Lietuvos elektroninės (ir ne tik) muzikos kūrėjų vokalo partijas kuria angliškas, tu – priešingai, visi tekstai lietuviški. Kodėl?***
>
> *Esu baigęs folkloro studijas, tad birbynė atsirado natūraliai. Manau, kad projekte “Driezhas” tekstai visada bus lietuviški. Aišku, tai apsunkina kūrybą, reikia labiau stengtis ir ieškoti. Angliški tekstai skamba abstrakčiau, žodžiai tarytum gilesni, juos girdint kyla daugiau interpretacijų, taip pasiekiama platesnė auditorija. Bet norint rašyti anglų kalba, reikia angliškai sapnuoti. Galbūt tokie tekstai pritraukia daugiau klausytojų iš užsienio, tačiau akivaizdu, kad emocinis kodas, perteiktas gimtąja kalba yra žymiai nuoširdesnis.*

[Darius Gerulaitis įvertina](http://www.soundprovocation.com/Driezhas-Tolumoje_atsiliepimai_Darius_Gerulaitis.html):

> *Kristijonas savo darbuose reflektuoja ir konstruoja unikalią etninę pajautą – neabejotinai autentiškas autoriaus individuacijos kelias. Kūrybos tęstinumas atsispindi ir **DRIEZHAS** albume „**Tolumoje**“. Čia, šalia elektroninių ritmų, vos ne house muzikos estetikos (kuri man yra visiškai svetima) pulsuoja, veržiasi ir tarpsta nuostabūs dalykai. O tai yra žemaitiškas folkloro fundamentas ir jūros skaidrumas. Optimizmas ir žaismingumas. Dozė vaikystės [2] reminiscencijų, lietuviškos plikšalos energijos ir humoro. Kruopštumas, perfekcionizmas ir kokybė. Daug nekonvencionalių, netikėtų posūkių ir šuolių. Aliuzijų į praeitį ir ateities iliuzijų.*
